Da Natalie Netland hadde svart på 40 boligannonser uten å få ett eneste napp, var hun i ferd med å gi opp drømmen om å bli barnehagelærer. Så fikk hun et uventa tilbud om både kost og losji.
"Nå kan jeg bo her til jeg får flytte for meg selv" sier Egersund-jenta takknemlig der hun står utenfor ett av Tromsøs hoteller.
Flere av dem tilbyr nå rom til studentene til det de kaller "kostpris". Det utgjør rundt tre tusen kroner i uka. Det er Studentparlamentet som har inngått avtale med hotellene.
For mange ungdommer betyr det at de slipper å forlate byen, men kan ha is i magen og håpe på at boligjakten ender lykkelig.
Øyvind Alapnes er direktør på Clarion Hotel The Edge. "Vi tenker langsiktig og vet hvor viktig studentene er for Tromsø. Vi ønsker at de skal føle seg velkomne til byen. Nå har vi rundt 15 studenter innlosjert" forteller han.
Ifølge Studentparlamentet er det private leiemarkedet blitt mindre fordi stadig flere huseiere foretrekker å leie ut til turister i stedet for til studenter.
Airbnb tilbakeviser at de spiser av studentenes boligmarked.
På landsbasis manglet over ti tusen studenter tak over hodet ved skolestart.
